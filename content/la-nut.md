El gran repte pendent dels equipaments culturals és captar l'interès del públic més jove i això requereix de proveir-los de continguts i experiències de qualitat. Davant d’aquesta necessitat, Adhoc Cultura ha creat a La Nut, la primera CGI («Computer Generated Influencer») pensada per actuar com a mediadora entre cultura i persones joves. La NUT és la resposta al repte de captar al públic jove a través d’estratègies properes a la seva quotidianitat: Instagram inicialment; utilitzant el seu llenguatge i basant-se en els seus interessos i sistemes d’interacció per generar un major engagment que generi més visibilitat als equipaments culturals catalans. 

La seva tasca se centra en compartir a través de les xarxes socials diverses accions i experiències disruptives que inspirin i estimulin la curiositat, l’esperit crític, l’aprenentatge i el gaudi cultural als i les més joves. D'aquesta manera, es busca incrementar els canals de relació directa entre institucions culturals i aquest públic, millorant la percepció vers la cultura i els equipaments culturals. La NUT s’ha ideat per tal de desenvolupar-se i donar servei a múltiples institucions museístiques i culturals d’arreu de Catalunya. La NUT ha estat finalista dels Premis Carulla 2022, dins la categoria Idea. 
