Les Arts en Salut, metodologia que és la que internacionalment es coneix com a Arts in Health, és una disciplina acadèmica àmplia que està creixent, i un camp de pràctica dedicat a utilitzar el poder de les arts i la cultura i a explotar-ne les potencialitats per millorar la salut i el benestar de les persones en diversos contextos institucionals i comunitaris. Al llarg del 2023, Adhoc Cultura lidera dues proves pilot a Catalunya: al Museu de l’Empordà i a Cerdanyola. L’encàrrec era dissenyar i implementar 12 i 9 sessions, respectivament, per treballar la fibromialgia al Museu de l’Empordà i l’acceptació del cos en l’adolescència al Museu d’Art de Cerdanyola. En el cas de Figueres el projecte de salut comunitària Arts en Salut, impulsat per l’equip d’atenció primària (EAP) de Figueres, va rebre la distinció d’excel·lència per part del Departament de Salut. En concret, es va destacar per “la seva capacitat de promoció de la salut comunitària amb un enfocament local i multidisciplinari”. Adhoc Cultura va treballar i coordinar les sessions amb més de 15 professionals col·laboradors, dinamitzant cada sessió amb el suport de professionals de medicina i infermeria de l’EAP Figueres i, com a observadors, els referents en benestar emocional i comunitari (RBEC) del centre.