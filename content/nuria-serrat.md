Sócc doctora en Pedagogia per la Universitat de Barcelona (UB) i actualment professora agregada i investigadora a la Facultat d’Educació de la UB i coordinadora del Grup d’Innovació per a la Formació Pedagògica docent de la UB. 
En la meva trajectòria docent he participat en programes com el Màster en Gestió del Patrimoni Cultural (UB, 15 anys) i el Postgrau en Direcció Estratègica de Museus (UdG, 4 anys), així com en altres programes relacionats amb l’educació i la difusió del patrimoni. A més, he contribuït com a docent en el Doctorat de Gestió de la Cultura i el Patrimoni (UB, 8 anys) i he tingut rols de coordinació i direcció del Màster en Museografia Didàctica (2001-2005), a més de ser directora del Màster en Museografia Interactiva (2005-2007) al Grup IL3–Universitat de Barcelona.
La meva passió pel patrimoni es reflecteix en la participació en diversos projectes d’interpretació i difusió educativa. He pres part en l’elaboració de projectes educatius i activitats didàctiques per a museus com el Museu de l’Empordà, Museus d’Olot, Museu Agbar de les Aigües, Museu-Arxiu Tomàs Balvey de Cardedeu, Museu d’Art de Girona, Museu del Ferrocarril de Vilanova i la Geltrú, Museu de la Tècnica de l’Empordà, Museu d’Arqueologia de Catalunya, Centro de Interpretación de Torrija (Guadalajara) i Centro de Interpretación de Dombate (La Corunya), entre d’altres.

La unió de la meva experiència pràctica amb la meva formació com a facilitadora certificada en solució creativa de problemes, en Design Thinking per a l’educació o en Lego Serious Play, així com els coneixements acadèmics sobre educació i patrimoni cultural, em permeten explorar noves oportunitats i contribuir a la innovació en el camp de l’educació i la difusió del patrimoni.
