Vaig estudiar a la Llotja de Barcelona Disseny Gràfic i Il·lustració, però de fet la meva vida es podria resumir millor com un tot terreny en la comunicació gràfica. He dissenyat exposicions com la dels The World Games al Museu Olímpic de Lausana o il·lustrat el musical aeri Dreamings per a les pantalles del circuit de Motegui al Japó. Des del 1996 dibuixo vinyetes per a diferents diaris, com el Punt-Avui, el Setmanari de l’Empordà, el digital e-notícies, Presència o recentment el setmanari La República. He il·lustrat llibres, i he dissenyat i dibuixat còmics. Evidentment, com a dissenyador gràfic he treballat en totes les àrees: imatge corporativa, cartelleria, catàlegs, anuncis, webs, etc.

La flexibilitat de poder passar de la il·lustració al grafisme em facilita portar la creativitat on la imaginació em dirigeix. La perseverança en la recerca de solucions creatives segurament està potenciada per una de les meves aficions, més ben dit passió, que és pedalar, especialment en la disciplina de la ultradistància: he travessat els 750 quilòmetres dels Pirineus en 45 hores i els Alps en tres dies; he corregut el Tour del Montblanc de 330 quilòmetres i més 8.000 metres en 16 hores, i darrerament he participat en la Race Across France, una cursa non-stop que recorre França de nord a sud, de 2.500 quilòmetres i 40.000 metres de desnivell acumulat, en vuit dies i sense assistència.